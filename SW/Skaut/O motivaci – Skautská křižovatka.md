---
created: 2023-12-12T00:52:53 (UTC +01:00)
tags: []
source: https://krizovatka.skaut.cz/fungujici-tym/prace-se-skautskym-dobrovolnikem/o-motivaci
author: 
---

# O motivaci – Skautská křižovatka

> ## Excerpt
> Chuť něčemu se věnovat, a to i skautingu, může kolísat. Podpořit vnitřní motivaci, načerpat novou energii či v pravý čas povzbudit, může udělat divy. Přinášíme několik tipů, jak na to.

---
## Jak motivovat…

… sebe!

Některé úkoly plníme s radostí a bez otálení, do jiných se nám moc nechce, to je celkem běžné. Důležité je udržet si celkové nadšení a pozitivní energii, kterou pak můžeš šířit dál. Podívej se na naše tipy, jak si dobít baterky.

-   Dopřej si energetickou vzpruhu. Vydej se na nějakou [skautskou zážitkovou akci](https://krizovatka.skaut.cz/vzdelavani/nekvalifikacni-vzdelavaci-akce) s přáteli.
    
-   Obklopuj se lidmi, kteří jsou nadšení pro věc. Pro jakoukoli. Entuziasmus je nakažlivý. I ty budeš chtít být pro něco zapálený. Třeba zrovna pro skauting.
    
-   Vystup ze své sociální bubliny a navaž přátelství na dálku se [skauty z jiné země](https://krizovatka.skaut.cz/mezinarodni-skauting/jak-zazit-mezinarodni-skauting/v-cesku/na-dalku/pratelstvi-na-dalku).
    
-   Požádej spolupracovníky o zpětnou vazbu na svou práci. Pokud ji vidí pozitivně, určitě tě to povzbudí, pokud by chtěli cokoliv změnit, je dobré to řešit včas a společně.
    
-   Udělej si revizi toho, jaké činnosti tě baví a co umíš, popřípadě co nového by ses chtěl/a naučit a najdi si novou roli v týmu/oddíle.
    
-   Zapracuj na svých vlastních cílech, se kterými ti může Junák – český skaut pomoct. Využij k tomu třeba [vzdělávací akce](https://krizovatka.skaut.cz/vzdelavani/zkousky-kvalifikace), [mentoring](https://krizovatka.skaut.cz/fungujici-tym/mentoring-prirozeny-zpusob-predavani-zkusenostiiii) nebo [koučink](https://krizovatka.skaut.cz/fungujici-tym/koucink-pro-skauty).
    
-   Čti si motivační citáty, poslouchej motivační podcasty, dívej se na YouTube videa motivujících lidí.
    
-   Uvědom si, že ve své roli či funkci nezůstaneš navěky. Těš se na další kroky na své skautské stezce životem. Skauting ti nabízí spoustu [příležitostí](https://krizovatka.skaut.cz/fungujici-tym/role-and-funkce-ktere-skauting-nabizi) pro realizaci.
    
-   A hlavně nezapomeň odpočívat. Chvíli volna potřebuje občas každý. Pokud se cítíš vyčerpán, je určitě v pořádku domluvit si třeba i delší přestávku od svých povinností.
    

…oddílovou radu!

Nestačí, že máme v radě lidi, kteří mají potřebné schopnosti, dovednosti a zkušenosti. Potřebujeme lidi, kteří mají touhu, zápal a vnitřní oheň. Co nám zajistí spokojené členy oddílové rady plné nápadů, energie a chuti do práce?

-   Zaměřte se více na důvod “PROČ” něco udělat než na “CO” a “JAK” to udělat.
    
-   Nepřizpůsobujte lidi úkolům, ale úkoly lidem.
    
-   Pomozte každému zvlášť najít jeho osobní poslání.
    
-   Jednou za čas si na poradě upřímně řekněte, proč se každý z vás stále věnuje skautingu a co vás baví na jeho činnosti.
    
-   Dávejte si najevo svou vděčnost za odvedenou práci, děkujte.
    
-   Delegujte si odpovědnost za některé úkoly.
    
-   Zkrášlete si prostředí, ve kterém se pohybujete.
    
-   Uspořádejte si společnou oddychovou akci – grilovačku, výšlap, laser game, bowling atp.
    

…kluky a holky!

Naším cílem není motivovat děti k tomu, aby dělaly, co po nich chceme, ale porozumět jejich individuální motivaci a dokázat ji propojit s něčím, co oddíl nabízí. Chceme děti rozvíjet, ne je ovládat. A k tomu nám stačí dobrá vůle, trocha empatie a selský rozum. Tady je několik konkrétních tipů:

-   Úměrně věku je zapojuj do přípravy programu. Nepopulární úkoly spravedlivě rozděluj mezi všechny.
    
-   Respektuj individuální nastavení každého dítěte a pomoz mu najít jeho vlastní smysl v dané aktivitě. Zvědavost bývá nejsilnějším motorem.
    
-   Úkoly prezentuj jako možnost podílet se na něčem významném, šanci odlišit se, přispět svým dílem ke společnému úsilí, možnost prosadit se a vyniknout.
    
-   Prezentuj i rutinní činnosti jako možnost naučit se něco nového.
    
-   Dej každému prostor dělat věci po svém.
    
-   Výsledek nehodnoť, důležitější je, zda se jednotlivci nebo družina jako celek naučila něco nového, popř. se v něčem zlepšila.
    
-   Eliminuj odměny a tresty. Odměnou je přece činnost samotná a místo trestu společně hledejte důvod, proč k nežádoucí situaci došlo.
    
-   Šetři pochvalami a raději používej poděkování a slova ocenění.
    
-   Šetři příkazy a zákazy. Nepovyšuj se a zvol partnerský přístup.
    
-   Upřímně se zajímej: „Jak to jde?“, „Nechybí ti něco?“, „Je něco, s čím potřebuješ poradit?“.
    
-   Znovu si nastuduj [Skautskou výchovnou metodu](https://krizovatka.skaut.cz/vedu-oddil/skautska-vychova/skautska-vychovna-metoda). Je to úžasný návod na vnitřní motivaci.
    
-   Nečekej, že se ti podaří vždy a každého nadchnout. Není to jen tvůj úkol. Jedete v tom společně.
    

Společně přemýšlejte nad motivací. Jak ji získáváte a kdy ji ztrácíte? Klást tyto otázky a nalézat na ně odpovědi je cílem následujícího programu.
